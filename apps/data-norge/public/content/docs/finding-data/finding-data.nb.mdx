---
title: Finne data
description: Data.norge.no tilbyr flere typer søk som lar deg finne, forstå og ta i bruk data fra offentlig sektor.
---

# Finne data

<Ingress>
    Data.norge.no gir en omfattende oversikt over datasett, begreper, API-er, informasjonsmodeller, tjenester og
    hendelser i offentlig sektor, inkludert data med juridiske begrensninger som taushetsplikt eller personopplysninger.
    Hensikten med denne oversikten er å gjøre det lettere for deg å finne, forstå og ta i bruk data fra offentlig
    sektor. For å finne frem blant alle beskrivelsene, tilbyr Data.norge.no forskjellige måter å søke på. Dersom du ikke
    finner dataen du leter etter, kan du registrere en etterspørsel.
</Ingress>

## Søk etter data

Data.norge.no tilbyr tre forskjellige måter å søke etter data på: Standard tekstsøk med filtrering, kunstig intelligens-søk og SPARQL-spørring.

### 1. Standard søk med filter

På data.norge.no/search-all finner du et tekstsøk med muligheter for filtrering. Her kan du søke etter titler, beskrivelser og søkeord i databeskrivelsene. For å avgrense søket ditt, kan du bruke ulike filtre. Hvilke filtre som tilbys avhenger av ressurstype. Du velger ressurstype ved å bruke fanene under søkefeltet. Resultatet kan sorteres etter relevans eller publiseringsdato.

[Gå til standard søk med filter](/search-all)

### 2. Søk med kunstig intelligens

Med KI-søket kan du stille spørsmål i naturlig språk og få resultater fra data.norge.no basert på det. Dette er ideelt når du ikke vet nøyaktig hva du leter etter eller ønsker å utforske data på en mer intuitiv måte.

[Les mer om KI-søk](/docs/finding-data/ai-search) | [Prøv KI-søket](https://data.norge.no)

### 3. SPARQL-spørring

SPARQL-tjenesten er det kraftigste og mest fleksible verktøyet for å søke i katalogen. Dette er et verktøy hvor du kan utføre egne spørringer i SPARQL på RDF-grafene til data.norge.no.

[Les mer om SPARQL](/docs/finding-data/sparql) | [SPARQL-sandkasse](https://data.norge.no/nb/sparql)

<Alert>
    Du kan lese mer om å finne og vurdere data på [Digitaliseringsdirektoratets
    sider.](https://www.digdir.no/datadeling/finne-og-vurdere-data/2256#hvor_kan_du_finne_dataene)
</Alert>

## Hvem har ansvar for hva på data.norge.no

### Datatilbyderne

Virksomhetene som eier dataene som er beskrevet på data.norge.no har ansvar for selve innholdet i beskrivelsene og for at dataene du får tilgang til stemmer overens med beskrivelsene.

Hvis du finner noe feil med beskrivelsene eller tilgangen til dataene, kan du kontakte virksomheten som eier beskrivelsen direkte. Kontaktinformasjon vil som regel være knyttet til beskrivelsen. Hvis du er logget inn i Datalandsbyen, kan du også legge igjen en kommentar på selve beskrivelsen på data.norge.no. Denne kommentaren vil vises både på data.norge.no og i Datalandsbyen. Slike kommentarer og påfølgende diskusjon kan være nyttig for andre brukere som trenger de samme dataene som deg.

### Digitaliseringsdirektoratet

Digitaliseringsdirektoratet har ansvar for informasjon om når beskrivelser ble publisert på data.norge.no, metadatakvalitet, Datajegeren, KI-oversikt, informasjonssider og at de tekniske løsningene på data.norge.no og Datalandsbyen fungerer som de skal. Digitaliseringsdirektoratet følger også opp kommentarer i Datalandsbyen og purrer på virksomheter som ikke svarer opp kommentarer knyttet til beskrivelser i katalogen.
